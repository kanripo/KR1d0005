# -*- mode: mandoku-view; -*-
#+TITLE: 周禮詳解
#+DATE: 2015-08-24 22:07:22.894326
#+PROPERTY: ID KR1d0005
#+PROPERTY: BASEEDITION WYG    
#+PROPERTY: JUAN 卷二十八
<pb:KR1d0005_WYG_028-1a>¶
欽定四庫全書¶
　周禮詳解巻二十八¶
　　　　　　　　　　　　宋　王昭禹　撰¶
司戈盾掌戈盾之物而頒之祭祀授旅賁殳故士戈盾¶
授舞者兵亦如之軍旅㑹同授貳車戈盾建乗車之戈¶
盾授旅賁及虎士戈盾及舎設藩盾行則歛之(乗繩證/反舎去)¶
　(聲/)¶
　(掌戈盾之物而頒之謂祭祀軍旅㑹同之屬頒之以/給用也萃之象曰君子以除戎器戒不虞旣濟之象)¶
<pb:KR1d0005_WYG_028-1b>¶
　(曰君子以思患而豫防之祭祀授旅賁殳授故士之/戈盾貳車也乘車也皆有戈盾焉則戒不虞豫防患)¶
　(者聖人所不敢忽也旅賁氏執戈盾夾王車而趨此/言祭祀授旅賁殳者蓋執戈盾而趨者謂軍旅㑹同)¶
　(之時也若祭祀則執殳而已故士則所謂王族故士/也授以戈盾以其從王亦所以為衛也司兵言祭祀)¶
　(授舞者兵司戈盾亦授舞者兵以其通職聨事故也/貳車謂副貳之車也有軍旅㑹同之事司戈盾則授)¶
　(之戈盾也乗車王所乘之車也司戈盾則建其戈盾/而已旅賁虎士趨而衛王故亦授以戈盾虎士則虎)¶
　(賁氏之屬其徒八百人是已及舎則王所止之地也/設以藩盾所以藩衛之及王行則無所用焉故歛之)¶
司弓矢掌六弓四弩八矢之灋辨其名物而掌其守藏¶
與其出入中春獻弓弩中秋獻矢箙(中音仲/箙音服)¶
<pb:KR1d0005_WYG_028-2a>¶
　(凡五兵之用逺則弓矢者射之近則矛者句之句之/矣然後殳者擊之戈㦸者刺之此司兵之掌五兵五)¶
　(盾司戈盾之掌戈盾司弓矢之掌六弓四弩八矢所/以相為先後也兵以自衛者為先而言戈常先盾者)¶
　(外内之序也名謂其名號若王弓弧弓之類也物謂/其色若彤弓玈弓之類也守之則有人藏之則有府)¶
　(出則頒之入則受之司弓矢於其名物則辨之于其/守藏出入則掌之也中春獻弓弩中秋獻矢箙者天)¶
　(地温厚之氣始於東北而中春則陽氣方和之時也/弓弩成於秋故中春獻之天地嚴凝之氣始于東南)¶
　(而中秋則隂氣將堅之時也矢箙成于堅故中秋獻/之蓋四時有明法萬物有成理先王以道制器固不)¶
　(違乎時之序物之理而與造化同其功矣是以器/之成也旣完且美而天下之利用于是乎出矣)¶
及其頒之王弓弧弓以授射甲革椹質者夾弓庾弓以¶
<pb:KR1d0005_WYG_028-2b>¶
授射豻侯鳥獸者唐弓大弓以授學射者使者勞者其¶
矢箙皆從其弓凡弩夾庾利攻守唐大利車戰野戰凡¶
矢枉矢絜矢利火射用諸守城車戰殺矢鍭矢用諸近¶
射田獵矰矢茀矢用諸弋射恒矢痺矢用諸散射(授射/之射)¶
　(並食亦反椹張林反夾古洽反豻音岸又音鴈使所/吏反枉紆往反絜古結反矰音増茀孚忽反痺方二)¶
　(反散素/旦反)¶
　(考工記曰往體多来體寡謂之夾庾之屬利射侯與/弋往體寡来體多謂之王弓之屬利射革與質往體)¶
　(来體若一謂之唐弓之屬利射深則王弓弧弓以授/射甲革椹質者以其强也夾弓庾弓以授射豻侯鳥)¶
<pb:KR1d0005_WYG_028-3a>¶
　(獸者以其弱也唐弓大弓授學射者使者勞者以其/得强弱之中也鄭氏謂甲革革甲也質正也樹椹以)¶
　(為射正射甲與椹試弓習武也豻侯五十步及射鳥/獸皆近射也近射用弱弓學射者弓用中後習强弱)¶
　(則易也使者勞者弓亦用中逺近可也其矢箙皆從/其弓數也每弓者一箙盛百矢是矣書及傳皆云彤)¶
　(弓一彤矢百則矢之從其弓其數宜如此凡弩夾庾/利攻守鄭氏謂攻城壘者與其自守者相迫近弱弩)¶
　(𤼵疾也唐大利車戰野戰鄭氏謂進退非强則不及/也八矢之用枉矢絜矢皆可結火以射敵殺矢鍭矢)¶
　(皆可伺候射近者矰矢茀矢皆可以弋射飛鳥恒矢/痺矢皆可以散射是也六弓之名則王亦以其强惟)¶
　(强然後无所不服謂之王則以威天下為事謂之弧/則以暌孤所利以勝堅為事故也夾庾以其弱惟弱)¶
　(則不可以獨用而其用亦暫而已謂之夾則以其射/至弱必夾而輔之然後可用謂之庾則如露積之庾)¶
<pb:KR1d0005_WYG_028-3b>¶
　(須臾而為廩非可以為乆也唐大則以其强弱適中/而中者大之事也唐如荒唐之唐亦以其大故也八)¶
　(矢之名則枉取其曲絜取其約矢射以傷物又結矢/焉于傷物為致曲也故謂之枉絜矢象焉則其用不)¶
　(可以不約絜之字従契則言約而不渝従系則言約/而不紆也殺矢鍭矢用諸近射田獵殺言中之則死)¶
　(鍭矢象焉言候而中也爾雅金鏃翦羽謂之鍭蓋厚/之也惟厚之是以候而中也矰矢結繳於矢孟子所)¶
　(謂思援弓繳而射之是矣茀矢象焉傳曰道茀不可/行言草蕃而蔽道也以其蔽己以射以己戾物故謂)¶
　(之茀矢恒矢則以其用於散射可常用也庳矢象焉/以其矢行而卑故也蓋散射用於射禮及習射之時)¶
　(非若火射弋射之類其矢行所以卑也枉矢殺矢矰/矢恒矢者弓所用也絜矢鍭矢茀矢庳矢者弩所用)¶
　(也/)¶
<pb:KR1d0005_WYG_028-4a>¶
天子之弓合九而成規諸侯合七而成規大夫合五而¶
成規士合三而成規句者謂之弊弓凡祭祀共射牲之¶
弓矢澤共射椹質之弓矢大射燕射共弓矢如數并夾¶
大喪共明弓矢凡師役㑹同頒弓弩各以其物從授兵¶
甲之儀田弋充籠箙矢共矰矢凡亡矢者弗用則更(弊/婢)¶
　(世反從才用反籠/魯東反更音庚)¶
　(規者正圜之器謂之規則圜之至也弓强則往體寡/来體多合多而圜弓弱則往體多来體寡合少而圜)¶
　(天子以威天下為事其弓則至强者也故合九而成/規諸侯則以威一國而已故降於天子合七而成規)¶
<pb:KR1d0005_WYG_028-4b>¶
　(大夫以智帥人而已又降於諸侯故合五而成規士/事人者也取其捍患以有身而已故其弓最弱合三)¶
　(而成規夫一變而為七七變而為九九者究也陽數/之窮而能變天子制變者也故其數有取於九七變)¶
　(而後為九諸侯雖有君道其用有所降焉則用七者/取其有所詘也蓋七詘而申為十方七而已則其用)¶
　(屈而未申矣故賜鈇鉞而後殺賜弓矢然後得征伐/合七而成規固其宜也大夫雖降於諸侯然以智帥)¶
　(人之大者不可過焉宜適中而已五者天數之中也/士雖降於大夫然士方志於道數始於一立於兩成)¶
　(於三亦期於有成而已故以合三成規然皆有取於/規則以規主仁弓以射為事宜本於仁故也句者謂)¶
　(之弊弓其體曲而可以句物者謂之句則句者曲之/甚也弓以强為上以弱為下則直者善而句者為惡)¶
　(矣故謂之弊弓凡祭祀共射牲之弓矢者天子親牽/牲而射示親殺也然殺牲非尊之事惟射為可方射)¶
<pb:KR1d0005_WYG_028-5a>¶
　(牲則司弓矢共其弓矢矣澤共射椹質之弓矢者謂/選士於澤宫而射也樹椹以為射正而司弓矢則共)¶
　(其弓矢也選士而必射椹質取其能勝堅然後為可/用故也射義曰天子將祭必先習射於澤澤者所以)¶
　(擇士也已射於澤而後射於射宫射中者得與於祭/祭大射燕射共弓矢如數并夾者大射謂擇士助)¶
　(也燕射者謂燕飲而射也如數者謂如當射者之數/也蓋凡射每人一弓乗矢詩曰四矢反兮以禦亂兮)¶
　(謂是已并夾所以取矢之髙者射鳥氏所謂矢在侯/髙則以并夾取之是也司弓矢共之而射鳥氏取之)¶
　(矣凡師役㑹同頒弓弩各以其物則弓有六弩有四/各以其物色而共之也従授兵甲之儀則凡頒弓弩)¶
　(其多寡之數一視兵甲之儀而已田弋充籠箙矢共/矰矢籠與箙皆所以盛矢籠以竹為之箙以革為之)¶
　(故詩曰象弭魚服田弋之時則共矢而以其矢充實/於籠之中於田弋則共之而已凡亡矢者弗用則更)¶
<pb:KR1d0005_WYG_028-5b>¶
　(更謂償之也用於射而亡則/不償弗用而亡者償之宜矣)¶
繕人掌王之用弓弩矢箙矰弋抉拾掌詔王射贊王弓¶
矢之事凡乗車充其籠箙載其弓弩旣射則歛之無㑹¶
計(抉古/穴反)¶
　(詩序曰繕甲治兵繕之為言善其物也繕人掌王之/弓弩矢箙矰弋抉拾皆選擇其善者以共王用故以)¶
　(繕人名官弓弩皆所以射然用弓以手用弩以足則/弓為貴而弩為賤惟弓為貴故凡為弓者必因其君)¶
　(之躬志慮血氣古之制弓字者亦象弛弓之形欲有/武而不用也惟弩為賤故張弩必以足而弩之字則)¶
　(以奴以奴為可使而賤故也故凡言弓必先弩矢為/弓弩之用故先弓弩而後矢然弧矢之利以威天下)¶
<pb:KR1d0005_WYG_028-6a>¶
　(則暌而通之也故其字從八從十欲覆入之而不用/也故其字従入不得已而用欲一而止故其字從一)¶
　(箙所以盛矢故言矢則先箙然箙所以節矢而矢所/服也故其字從竹以箙矰矢則用諸弋詩曰弋鳬與)¶
　(鴈言其為取之小也詩曰抉拾旣次抉右手包指所/以開弦也拾者左臂裏以韋為之所謂鞲扞所以遂)¶
　(弦掌詔王射則告王以常射之節也贊王弓矢之事/謂授受也凡乗車充其籠箙載其弓弩乗車上乘之)¶
　(車也充其箙則以矢實籠箙之中也載其弓弩則載/之於車也既射則歛之謂収而藏之也詩曰彤弓弨)¶
　(兮受言藏之謂是已无㑹計以至/尊所用不可以有司法數拘之也)¶
槀人掌受財於職金以齎其工弓六物為三等弩四物¶
亦如之矢八物皆三等箙亦如之春獻素秋獻成(齎音/咨下)¶
<pb:KR1d0005_WYG_028-6b>¶
　(同/)¶
　(木髙則氣澤不至而槀弓矢之材以木之槀者為之/故謂之槀人也掌受財於職金以齎其工者秋官職)¶
　(金曰掌受士之金罰貨罰入于司兵而槀人者司兵/之屬官也故受財于職金弓矢箙百工造之在冬官)¶
　(也槀人以所受之財而為之齎以資其直也弓六物/弩四物矢八物則弓弩矢所辨之物也皆三等者以)¶
　(弓弩矢箙皆有上中下之制故也考工記曰弓長六/尺有六寸謂之上制上士服之弓長六尺有三寸謂)¶
　(之中制中士服之弓長六尺謂之下制下士服之是/也春獻素秋獻成者司弓矢曰中春獻弓弩中秋獻)¶
　(矢箙則矢箙作于春成于秋故也蓋以箙之為物雖/㣲而先王之立法也最備箙雖一器之㣲皆具隂陽)¶
　(之體一物之成皆有遲速之齊仰必有以得天之時/俯必有以順物之理失其時則雖有美材巧工而不)¶
<pb:KR1d0005_WYG_028-7a>¶
　(足以為良逆其理則雖有規矩法度而不足以明義/聖作巧創豈能違之乎春于方為東木用事之時萬)¶
　(物之始秋于方為西金用事之時萬物之所成也素/者未成采之時未成采有始物之象焉故春獻之戊)¶
　(出丁藏於物為成至扵秋則成矣有成終之象焉故/秋獻之蓋地有氣材有美工有巧而不良者不得天)¶
　(時故也作於春成於秋則天時得矣然則先王於春/則圖事染人於春則暴練是亦春獻素之意也諸侯)¶
　(於秋則獻功龜人於秋則取龜是亦秋獻成之意法/天時也然則先王致嚴於其器使其器可陳又豈徒)¶
　(然/哉)¶
書其等以饗工乗其事試其弓弩以下上其食而誅賞¶
乃入功於司弓矢及繕人凡齎財與其出入皆在槀人¶
<pb:KR1d0005_WYG_028-7b>¶
以待㑹而攷之亡者闕之¶
　(書其等以饗工者饗以酒為主所以勞之也工之事/雖賤而先王資之以制器亦不可忘其勞也然亦不)¶
　(可以無勸沮之義故書其巧拙髙下之等而饗之亦/有厚薄之差矣乗其事謂乗其費省遲速以一二三)¶
　(四計之也試其弓弩謂試其巧拙良窳用式以攷之/也以下上其食而誅賞者饗之厚薄財以其等食之)¶
　(上下則以其功也尤善則賞不特上其食而已尤不/善則誅不特下其食而已乃入功于司弓矢則以待)¶
　(頒也入于繕人則共王用也凡齎財與其出入皆在/槀人以待㑹而攷之亡者闕之蓋槀人受財以齎其)¶
　(上財之出入必有數焉具載於書以待㑹計而考之/則操之以為驗也若夫弓弩矢箙之亡者則闕而不)¶
　(㑹蓋計其所/存者而已)¶
<pb:KR1d0005_WYG_028-8a>¶
戎右掌戎車之兵革使詔贊王鼓傳王命於陳中㑹同¶
充革車盟則以玉敦辟盟遂役之贊牛耳桃茢(使色吏/反敦音)¶
　(對茢/音列)¶
　(戎右與君同車而在車之右執戈盾以備非常也執/兵被甲以充役使故曰兵革使也詔王鼓以其節贊)¶
　(王鼓助達之也傳王命于陳中者以軍衆所在懼其/有不聞故也㑹同充革車者蓋㑹同王乗金路而革)¶
　(車從行則充革車之左而弗敢曠也曲禮曰乗君之/乗車不敢曠左左必式不敢曠左者不敢虚君位也)¶
　(左必式者不敢安君位也夫乗車之禮君處左車右/處右僕處中故造車者必慎于左考工記曰終日馳)¶
　(騁左不揵指君而言之也所謂祥車曠左者何也蓋/祥車者葬之乗車曠左所以空神位也盟則以玉敦)¶
<pb:KR1d0005_WYG_028-8b>¶
　(者盟之事以不協也傳所謂不協而盟是也戎右以/禦侮為職故以玉敦共歃血玉敦者玉府之所共而)¶
　(戎右則以之而歃血也玉陽精之所生示真精之信/由中而出也辟盟則辟啓其載書也盟則割牛耳取)¶
　(血相與歃也牛耳以示順聽然則告幽之物示信之/由中也牛耳主盟者所執而戎右贊之桃茢鄭氏謂)¶
　(桃鬼所畏也茢苕帚/以掃除不祥是也)¶
齊右掌祭祀㑹同賓客前齊車王乗則持馬行則陪乗¶
凡有牲事則前馬(齊側皆反陪乘/之乘繩證反)¶
　(齊右充玉路金路之右齊所以承祭祀而金路以賓/亦謂之齊車者王敬賓事如祭故也記曰君車將駕)¶
　(則僕執䇿立於馬前齊車亦以王未乗車之時立於/馬前備驚奔也故祭祀以接神㑹同賓客亦接人而)¶
<pb:KR1d0005_WYG_028-9a>¶
　(齊右皆前齊車也荀卿曰馬駭輿則君子不安輿王/乗則持馬亦所以備駭輿之患也行則陪乗者謂王)¶
　(既乘而行則齊右在車右為參前也夫王弗乗則前/馬方乗則持馬既乗而行則陪乗則齊右之嚴于事)¶
　(王而思患豫防无或須臾之離矣與所謂載輸爾載/將伯助予者豈同日而語哉有牲事則前馬者曲禮)¶
　(曰國君式齊牛蓋王于牲事有齊敬/之心則必式齊右在馬前備奔驚也)¶
道右掌前道車王出入則持馬陪乗如齊車之儀自車¶
上諭命於從車詔王之車儀王式則下前馬王下則以¶
蓋從¶
　(道右充道車之右道車象路也象路以朝夕燕出入/而謂之道車以王朝夕燕出入无非道路也掌前道)¶
<pb:KR1d0005_WYG_028-9b>¶
　(車則如齊右王弗乗則前齊車之儀王出入則持馬/則如齊右王方乗則持馬之儀陪乗則如齊右馬既)¶
　(行則陪乗之儀三者皆與齊右同故曰如齊車之儀/自車上諭命於從車者王行則以車従王有命焉則)¶
　(右宣王之命而諭之也詔王之車儀者道右之貌聖/人逹之以為儀盛徳之至動容周旋无不中禮則无)¶
　(適而非儀矣方其朝也有所謂朝儀方其射也有所/謂射儀祭祀燕饗以儀而行賓客婚冠以儀而立王)¶
　(之在車其儀獨可後乎若記曰不廣欬則口之儀也/不妄指則手之儀也立視五雋式視馬尾則目之儀)¶
　(也顧不過轂則首之儀也以至于升車必正立而執/綏不疾言不内顧無非車之儀也如是則周旋中規)¶
　(折旋中矩无非禮之動以蹈其安佚无非辟之心以/干其純和道右之詔豈小補哉然聖人之徳充實乎)¶
　(内而輝光𤼵見乎外則其于儀也不期合而合焉又/奚俟乎道右之詔哉所謂上徳不徳是以有徳也王)¶
<pb:KR1d0005_WYG_028-10a>¶
　(式則下前馬與齊右凡有牲事前馬同意王下則以/蓋從者非特以奉至尊以其詔王以車儀而儀之在)¶
　(物左右前後旡乎不在則以蓋從者于下車亦以儀/輔正王也然則王之五路而戎右齊右道右有其官)¶
　(矣而祭祀田獵則不言其右者鄭氏謂齊右與齊僕/同車而有祭祀之事則兼玉路之右戎路則兼田右)¶
　(理宜/然也)¶
大馭掌馭玉路以祀及犯軷王自左馭馭下祝登受轡¶
犯軷遂驅之及祭酌僕僕左執轡右祭兩軹祭軓乃飲¶
凡馭路行以肆夏趨以采齊凡馭路儀以鸞和為節(軹/音)¶
　(只軓/音犯)¶
<pb:KR1d0005_WYG_028-10b>¶
　(五路以玉路為大故掌馭玉路以祀其官謂之大馭/也及犯軷者謂王出郊以祀故有犯軷之事也蓋行)¶
　(山曰跋王將出封土以為山而祭之驅車轢之而去/喻无險難也王自左馭下祝登受轡犯軷遂驅之也)¶
　(新傳云云夫王雖侔神天而宰制禍福然王之所以/有福而無禍者亦未始不本於神天之所為故出户)¶
　(而巫覡有事出門而宗祝有事則幽闇之中固有黙/相之者矣及既祭也王使馭酌僕僕左執轡右祭兩)¶
　(軹軹謂兩轊也又祭軓軓謂軾前也祭軹與軓既畢/然後飲則僕雖與馭並受其福而其所以受福者亦)¶
　(固有道矣新傳云云凡馭路行以肆夏趨以采齊者/爾雅曰堂上謂之步門外謂之趨則馭路之儀其疾)¶
　(徐進止固有節矣蓋行則欲其舒則歌肆夏所以節/其行也趨則欲其齊則歌采齊所以節其趨也樂師)¶
　(則教樂工而歌其詩大馭則馭車而應其節此二官/所以皆言之也凡馭路儀以和鸞為節和鸞皆金鈴)¶
<pb:KR1d0005_WYG_028-11a>¶
　(也鸞在衡和在軾凡升車則馬動馬動則鸞鳴鸞鳴則/和應鸞之聲所以養王聰而匪僻之心無自而入矣然)¶
　(則王之行趨固有環佩之聲鏘鳴于左右車之行趨/又有和鸞之聲相應于衡軾是以倫清而聽聰心虚)¶
　(而氣和有諸中必形諸外其形化其心與之俱此所/以不待矯揉約束而所欲不踰矩歟記言步中采齊)¶
　(趨中肆夏/者蓋誤矣)¶
戎僕掌馭戎車掌王倅車之政正其服犯軷如玉路之¶
儀凡巡守及兵車之㑹亦如之掌凡戎車之儀(倅七内/反守同)¶
　(狩/)¶
　(大馭掌馭玉路以祀名官曰馭而戎僕之馭戎車齊/僕之馭金路道僕之馭象路田僕之馭田路皆以馭)¶
<pb:KR1d0005_WYG_028-11b>¶
　(為職而名官曰僕而不曰馭者所以尊玉路也戎車/革車也而王乗以出則戎僕馭焉倅車副車也戎僕)¶
　(掌其政則凡以正之而已正其服則正乗戎車者之/服蓋兵事則韋弁服故也然倅車貳車左車皆副也)¶
　(戎車之副謂之倅者若衆子之倅其嫡以備卒也有/時而佐焉田車之副謂之佐者如衆臣之佐其君謂)¶
　(之卿佐也常以佐之為事道車之副謂之貳者世子/之貳其父謂之貳儲也有故乃攝而代之其儀各有)¶
　(所主也犯軷如玉路之儀者王以兵出故有犯軷之/儀田路不言犯軷則以戎路見之凡巡狩則戎車従)¶
　(焉兵車之㑹亦乗戎車也異于乗車之㑹乘金路矣/掌凡戎車之儀戎以威為主甲胄有不可犯之色則)¶
　(戎車之儀/可知矣)¶
齊僕掌馭金路以賓朝覲宗遇饗食皆乗金路其灋儀¶
<pb:KR1d0005_WYG_028-12a>¶
各以其等為車送逆之節¶
　(王敬賓客如祭故車右謂之齊右車僕謂之齊僕然/僕以馭車而不馭不可以兼職故齊右兼祭祀賓客)¶
　(之事而馭則異官也金示儀之和故乗以接賓而朝/覲宗遇饗食皆所以接賓也故皆乘金路其法儀各)¶
　(以其等為車送逆之節者法謂度數儀謂動容蓋王/送逆公侯伯子男各以其爵命尊卑之等而為遠近)¶
　(之節行人所謂上公九十步子男五十步與/司儀所掌有車逆拜辱及出車送之法儀也)¶
道僕掌馭象路以朝夕燕出入其灋儀如齊車掌貳車¶
之政令¶
　(象路道車也巾車言象路以朝而此言以朝夕燕出/入則道車非特以朝而王之燕出入亦乗之以王之)¶
<pb:KR1d0005_WYG_028-12b>¶
　(朝夕燕出入無非道也故所謂朝夕與春朝朝日秋/莫夕月之朝夕同也其法儀如齊車則其朝夕也其)¶
　(燕出入也其度數動容亦各以其等為之節也掌貳/車之政令以其有故乃攝而代之故道車之副謂之)¶
　(貳車若典命言適子攝其君則下其君之禮一/等足也政以正之令以使之皆道僕之所掌)¶
田僕掌馭田路以田以鄙掌佐車之政設驅逆之車令¶
𫉬者植旌及獻比禽凡田王提馬而走諸侯晉大夫馳¶
　(令平聲比/毗志反)¶
　(田路則巾車所謂木路以田是也田不以禮則暴殄/天物而木輅以明仁之施故王乗木路以田王行在)¶
　(鄙則去節故亦乗田路焉然王之所行無非事者春/省耕而補不足秋省斂而助不給凡民之囏阨無不)¶
<pb:KR1d0005_WYG_028-13a>¶
　(賙焉則王之所行亦仁之施也掌佐車之政田車之/副謂之佐車如卿佐焉常以佐之為事也記曰大夫)¶
　(殺則止佐車佐車止則百姓田獵則佐車于田獵可/知矣設驅逆之車驅謂驅禽使前趍獲逆謂逆還之)¶
　(使不出圍也令獲者植旌則以告獲也旌有析而旌/之之意服不氏曰以旌居乏而待獲則告獲者服不)¶
　(氏也令之者田僕也及獻比禽則次其小大而数之/大者公之小者私之也凡田王提馬而走諸侯晉大)¶
　(夫馳者于所是則提之有提而弗棄非厄迫也故提/有安舒之意王提馬而走則節之而使安舒也易曰)¶
　(明出地上晉則晉有進趍之意諸侯于王則宜以進/趍為事故諸侯晉馳者決圍而去馳驅而亟進也大)¶
　(夫于諸侯為卑宜以亟進為事故大/夫馳尊者安舒卑者戚速其分然也)¶
馭夫掌馭貳車從車使車分公馬而駕治之¶
<pb:KR1d0005_WYG_028-13b>¶
　(自大馭以至田僕皆王五路之馭者也馭夫則馭貳/車從車使車而已其車既衆非多其員則有所不給)¶
　(故馭夫以中士二十人下士四十人為之也貳車副/車也従車謂属車也使車謂使者所乗之車也三者)¶
　(皆公車也故分公馬而駕之駕/謂以輈加馬治謂理其行也)¶
校人掌王馬之政辨六馬之屬種馬一物戎馬一物齊¶
馬一物道馬一物田馬一物駑馬一物¶
　(校之字從木從交交木為之所以校禽獸校而教之/故有校焉此養王馬之官所以謂之校人也掌王馬)¶
　(之政令者曰馬政蓋政所以正之凡差次養乗之數/足上毛下六馬之属則天子十有二閑馬六種故也)¶
　(馬之属既分而不同而所以駕亦異不可以不辨也/故隨其類而差次之種馬則小馬之至良而可以為)¶
<pb:KR1d0005_WYG_028-14a>¶
　(種者也故玉路駕種馬戎馬齊馬道馬田馬雖皆良/馬而又不及種馬之為尤良也故戎路駕戎馬金路)¶
　(駕齊馬象路道馬田路駕田馬若駑則馬之不良而/人所賤者也故以駕役車其毛其足其力皆所謂物)¶
　(也辨其物使之各以類而相從故皆曰一物也對毛/馬物馬而言之則毛所謂齊亳也物所謂齊足齊力)¶
　(也司馬法曰宗廟齊毫尚純田事齊足尚/疾戎事齊力尚强此其物豈可以不辨歟)¶
凡頒良馬而養乗之乗馬一師四圉三乗為皁皁一趣¶
馬三皁為繫繫一馭夫六繫為廏廏一僕夫六廏成校¶
校有左右駑馬三良馬之數麗馬一圉八麗一師八師¶
一趣馬八趣馬一馭夫(乘馬之乘去/聲趣倉走反)¶
<pb:KR1d0005_WYG_028-14b>¶
　(頒良馬則頒之於圉師圉人趣馬馭夫僕夫也養之/乘之然後教也圉師乘馬則一人乘馬四馬也故乘)¶
　(馬則一師圉人良馬匹一人一師則四圉也圍馬而養/之者圉也圉師所以教圉人養馬者也三乘為皁皁)¶
　(一趣馬馬十二匹為皁皁所以係馬而養之者也趣/馬則趣走以養馬者也詩曰蹶惟趣馬故趣馬下士)¶
　(皁一人三皁為繫則凡三十六匹繫一馭夫則中士/一人馬至三十六匹則數指多矣必聨繫而養之故)¶
　(謂之繫繫與九兩繫民之繫同其養馬者又能制馬/之徐疾進退使惟我之聽故其官謂之馭夫六繫為)¶
　(廏則凡二百一十六匹所以應乾之筴也以馬入而/已有役者以共其事故謂之廏廏一僕夫以其僕属)¶
　(於人而智足以帥其属則謂之僕夫馭夫以中士為/之則僕夫其上士歟六廏成校校有左右則馬六種)¶
　(分為六廏凡千二百九十六匹矣六廏則王馬之數/少備焉故曰成校焉一種者四百三十二匹良馬五)¶
<pb:KR1d0005_WYG_028-15a>¶
　(種則合二千一百六十匹駑馬三良馬之數自二馬/為麗麗馬一圉推而上之則八麗十有六匹八師一)¶
　(百二十八匹八趣馬一千二十四匹以良馬一種有/四百三十二匹倍三分而言之舉其成數故謂之三)¶
　(良馬之數也駑馬一物而必三良馬之數者以馬材/之不良者充役事為多故也因其數之多寡設官以)¶
　(掌之亦有大小之序故良馬自圉師至於校人則以/中大夫為之其官則為稍尊駑馬則自圉師至馭夫)¶
　(而止者以其材下於良馬故掌養乗之者兼其數而/掌其事則官止於中士之馭夫而已以其良駑之不)¶
　(同設官凡以稱其物而已然趣馬則一馭夫掌之盖/亦兼總于校人矣五良一駑三千四百五十六匹而)¶
　(王馬大/備焉)¶
天子十有二閑馬六種邦國六閑馬四種家四閑馬二¶
<pb:KR1d0005_WYG_028-15b>¶
種凡馬特居四之一春祭馬祖執駒夏祭先牧頒馬攻¶
特秋祭馬社臧僕冬祭馬步獻馬講馭夫凡大祭祀朝¶
覲㑹同毛馬而頒之飾幣馬執扑而從之凡賓客受其¶
幣馬大喪飾遣車之馬及𦵏埋之田獵則帥驅逆之車¶
凡將事於四海山川則飾黄駒凡國之使者共其幣馬¶
凡軍事物馬而頒之等馭夫之禄宫中之稍食(臧子郎/反扑普)¶
　(卜反使所吏反/稍去聲食音嗣)¶
　(以木為之而有出入者閑也故畜馬之閑與防閑皆/謂之閑防以防外閑以閑内謂之閑與防異矣天子)¶
<pb:KR1d0005_WYG_028-16a>¶
　(十有二閑備天數也馬六種者以六馬分而充十二/閑也邦國六閑馬四種則諸侯有齊馬道馬田馬并)¶
　(駑馬為四種也卿大夫有田馬并駑馬為二種諸侯/六閑則半於天子也卿大夫四閑則殺於諸侯也此)¶
　(尊卑小大而為之差也詩人以騋牝三千美衛文公/以駉駉牡馬頌魯僖公則先王之設官天子諸侯卿)¶
　(大夫之馬其數至於如此者亦以政事修故也凡馬/特居四之一者特謂牝特故詩共姜謂共伯亦曰實)¶
　(維我特特居四之一則三牝也欲其生之衆也馬祖/天駟也房星為天駟馬資之以生春者生之時也故)¶
　(祭馬祖馬二嵗為駒駒弱血氣未定其為乗匹傷之/也故執之先牧始養馬者頒馬謂夏始庌馬頒之於)¶
　(庌也攻特為其相蹄齧不可乘用也馬社謂始乘馬/者也凡馬日中而出日中而入秋馬入廏之時也故)¶
　(祭馬社臧僕則簡馭者簡其臧亦簡其或不臧也秋/物成之時故可臧僕馬步為馬禱行也冬則大閲之)¶
<pb:KR1d0005_WYG_028-16b>¶
　(時也故祭馬步講馭夫者五馭有法講其藝也凡大/祭祀朝覲㑹同毛馬而頒之謂齊毫也如詩之六月)¶
　(所謂比物四驪頌之有駜所謂駜彼乗黄凡此皆齊/亳也爾雅言祭宗廟齊毫而此於朝覲㑹同亦毛馬)¶
　(者承賓如祭神故也飾幣馬執扑而従之者謂以馬/賜遺而校人則飾之馭者執策而従之也凡賓客受)¶
　(其幣馬謂諸侯享王庭實之馬也驅逆之車田僕設/之而校人帥之也將事於四海山川則飾黄駒以中)¶
　(國將事於四海故也黄者中之色駒之為物可以致/逺且使人將事貴誠焉故校人飾之也几國之使者)¶
　(共其幣馬則或以賜諸侯非特私覿也凡軍事物馬/而頒之則所謂齊足齊力也然爾雅言戎事齊力田)¶
　(獵齊足蓋戎事非不齊足以齊力為主田獵非不齊/力以齊足為主也等馭夫之禄者校人之属自趣馬)¶
　(至圉師皆有禄舉馭夫以見之也宫中/之稍食則王馬有養乗於田者故也)¶
<pb:KR1d0005_WYG_028-17a>¶
　¶
　¶
　¶
　¶
　¶
　¶
　¶
　¶
<pb:KR1d0005_WYG_028-17b>¶
　¶
　¶
　¶
　¶
　¶
　¶
　¶
　周禮詳解巻二十八¶
